מילצ'ן והטעויות: הגיע לחקירות הראשונות לבד, שכר עו"ד באיחור ושינה גרסאות
המיליארדר הישראלי קיווה שהמשטרה לא תמליץ להעמידו לדין בתיק המתנות ולבסוף ספג את עבירת השחיתות החמורה מכל - מתן שוחד
בעוד שראש הממשלה, בנימין נתניהו, העריך שהמשטרה עומדת להמליץ להגיש נגדו כתב אישום בגין שוחד בתיק המתנות (תיק "1000"), "גיבור" הפרשה הנוסף, איל ההון ארנון מילצ'ן, קיווה שגורלו יהיה אחר. מילצ'ן לקח בחשבון בעיקר שני תסריטים: או שהמשטרה תמליץ להעמיד לדין את נתניהו בלבד בגין שוחד, או שהמשטרה תמליץ להעמיד לדין את נתניהו לבדו בגין קבלת דבר במרמה. אבל אפשרות שלישית, הגרועה עבור מילצ'ן, היא זו שקרתה.כשמילצ'ן ומקורביו קראו את משפט המפתח מבחינתו בהודעת המשטרה אמש, שלפיו: "כנגד מר מילצ'ן עמדת משטרת ישראל היא כי נתגבשה תשתית ראייתית מספקת לביסוס החשדות לביצוע עבירה של מתן שוחד" - הם התפכחו מהאשליה שמילצ'ן יצא מהסיפור הזה בשלום.ממצאי חקירת המשטרה העלו כי מערכת היחסים בין נתניהו למילצ'ן היתה מערכת יחסים "שוחדית" העולה לכדי עבירה פלילית ולא מערכת יחסים תמימה בין חברים. "למותר לציין כי מערכת יחסים שבמסגרתה עובד ציבור או נבחר ציבור מקבל טובות הנאה ממאן דהוא (גם אם הוא חבר), ובמקביל משתמש בסמכויותיו, כוחו והשפעתו על-מנת לקדם את ענייניו של אותו אדם, אסורה על-פי חוק".יש להניח שכמעט במקביל להודעת המשטרה, החל מילצ'ן לעשות חשבון נפש באשר לאופן שבו הוא בחר להתמודד עם החקירה בתיק 1000. אולי הוא גם יתחיל בקרוב לעשות חשבון נפש על טיב ומהות יחסיו ארוכי השנים עם ראש הממשלה.הטעות המרכזית שעשה מילצ'ן במהלך החקירה הייתה שהוא החליט לוותר על ייצוג משפטי לפני שתי חקירותיו הראשונות על-ידי המשטרה, שבהן לא נחקר עדיין כחשוד. מקורבי מילצ'ן אומרים כי הדבר מעיד על כך שלמילצ'ן לא הייתה מעולם כוונה פלילית, כשסיפק למשפחת נתניהו את הסיגרים, האלכוהול, והתכשיטים, וכי הוא פעל בתום לב. המקורבים מעלים טענה הגיונית וסבירה שבהחלט עשויה עוד לשרת את מילצ'ן: לדבריהם, אדם חכם, מתוחכם, ומקושר כמילצ'ן לעולם לא יילך לחקירה פלילית ללא ייעוץ של עו"ד, אלא אם הוא בטוח בחפותו.קיראו עוד ב"גלובס"החלטת מילצ'ן שלא להתייעץ עם עורך-דין בראשית החקירה ולשכור באיחור את שירותיו של עו"ד בעז בן-צור, גרמה למילארדר לשנות את הגרסה שהציג במשטרה. בחקירותיו הראשונות, מילצ'ן מסר עדות שסיבכה את נתניהו, אך מאוחר יותר הוא ריכך את גרסתו והדגיש ביתר שמערכת היחסים בינו לבין נתניהו הייתה חברית, וכי ה"מתנות" שהעביר לרה"מ התקבלו לפי דרישת משפחת נתניהו ולא מיוזמתו שלו.בנוסף, השינוי בעדות שמסר מילצ''ן, בא לביטוי גם בנוגע לסכומים שהעביר למשפחת נתניהו, וכן בנוגע למודעות נתניהו לסכומים שהועברו. על-פי רוב, כאשר חשוד משנה את גרסתו במשטרה הדבר מפחית מאמינותו. עם זאת, ייתכן שמילצ'ן יצליח לספק הסברים לפרקליטות לגרסה "המגוונת" שהציג בחקירותיו.החברים שנעלמו: לפיד וקלייןחקירת פרשת המתנות לא רק שגרמה למילצ'ן להפוך בגיל 74, אחרי הישגים אדירים וקריירה קולנועית ועסקית מזהירה, לחשוד בפלילים, אלא גם גרמה לקרע בינו לבין כמה מהקרובים לו ביותר. בנוסף לנתניהו, מדובר בהדס קליין שהייתה במשך שנים עוזרת ומקורבת למילצ'ן והפכה לעדת מפתח בתיק. אתמול התברר כי גם יו"ר יש עתיד, ח"כ יאיר לפיד, חברו הקרוב של מילצ'ן, הוא עד מפתח בפרשה שעלול להביא לחיזוק האשמה של נתניהו ומילצ'ן.לפיד אמור לבסס את החשד כי נתניהו קידם חקיקת המס שנועדה להטיב עם מילצ'ן באופן אישי. בהמלצות המשטרה נכתב כי על-פי החשד, "נתניהו פעל לקדם את הארכת פטור ממס לתושב חוזר, מעל 10 שנים - הטבה שיש לה ערך כלכלי רב עבור מילצ'ן. ראש הממשלה פנה בעניין לגורמי משרד האוצר, אולם אלו בלמו את קידום הנושא, בהסבר כי ההטבה כאמור איננה עולה בקנה אחד עם האינטרס הלאומי ועם שמירה על הקופה הציבורית".אם הפרקליטות תאמץ את עמדת המשטרה, שלפיה קידום "חוק מילצ'ן" על-ידי נתניהו מהווה אינדיקציה משמעותית לכך שבין נתניהו למילצ'ן היו יחסי שוחד, הרי שללפיד יהיה חלק משמעותי בהפללתם של השניים. אם התוכניות הפוליטיות של יאיר לפיד יתגשמו ואם ההמלצות של המשטרה יאומצו על-ידי היועץ המשפטי לממשלה, אזי אזרחי ישראל יכולים עוד להתעורר בעוד שנתיים או שלוש עם החיזיון הבא: ראש ממשלת ישראל, יאיר לפיד, מעיד מטעם התביעה במשפט השוחד של ראש הממשלה שקדם לו, בנימין נתניהו. וחשבנו שכבר ראינו הכול.