סודהסטרים נותנת גז: עקפה את תחזיות האנליסטים בהכנסות וברווחים ב-2017
ההכנסות צמחו בסיכום שנתי ב-14.1% ל-543 מיליון דולר, והרווח זינק בכ-67% ל-74 מיליון דולר
"תוצאות הרבעון הרביעי מהוות סיומת נהדרת לשנה יוצאת מן הכלל", כך אמר היום דניאל בירנבאום, מנכ"ל סודהסטרים, עם פרסום הדוחות הכספיים לרבעון הרביעי ולשנת 2017 כולה. סודהסטרים עקפה את התחזיות גם בשורת ההכנסות וגם בשורת הרווח, וסיכמה את 2017 עם צמיחה בשיעור דו-ספרתי בשתיהן.המומנטום העסקי החיובי מסביר גם עלייה של 66% במניה בשנה החולפת, למחיר נוכחי של 78.6 דולר, שמשקף לחברה שווי של 1.7 מיליארד דולר. החברה מייצרת ומשווקת מערכות ביתיות להכנת מים מוגזים, ונסחרת במקביל בנאסד"ק ובת"א.ברבעון הרביעי הסתכמו הכנסות החברה בכ-158 מיליון דולר, צמיחה של 19.6% בהשוואה לרבעון המקביל, בעוד שהאנליסטים ציפו להכנסות של כ-152 מיליון דולר. בסיכום שנתי ההכנסות צמחו ב-14.1% לרמה של 543 מיליון דולר. ההכנסות צמחו בכל האזורים הגיאוגרפיים, ובראשם אסיה-פסיפיק, שם נרשמה צמיחה של 24.8% להכנסות של 61.9 מיליון דולר.סודהסטרים נהנתה ב-2017 מהשפעה חיובית של 7.6 מיליון דולר של שערי חליפין. במכירת מערכות ההגזה הצמיחה הייתה של 24.3%, בעוד שמכירות הטעמים ירדו ב-7.6%. סודהסטרים מתמקדת בשנים האחרונות בשוק המים המוגזים, בניגוד לעבר, אז מיתגה את עצמה כתחליף למשקאות הממותקים המוגזים דוגמת קוקה קולה.בשורה התחתונה רשמה סודהסטרים ברבעון הרביעי רווח נקי של 25.5 מיליון דולר, צמיחה של 63.2% לעומת הרבעון המקביל, וברמה השנתית הרווח צמח ב-67.3% ל-74.4 מיליון דולר. הרווח למניה הסתכם ב-1.13 דולר ברבעון, לעומת תחזית האנליסטים ל-80 סנט. ה-EBITDA המתואם (רווח בנטרול ריבית, מס, פחת והפחתות) הסתכם בכ-104 מיליון דולר ב-2017, עלייה של 36.8% בהשוואה ל-2016.קיראו עוד ב"גלובס"תזרים המזומנים מפעילות שוטפת הסתכם ברבעון ב-19.5 מיליון דולר. לחברה היו בסוף הרבעון כ-155 מיליון דולר בקופה.לדברי בירנבאום, "צמיחת המכירות הדו-ספרתית בכל האזורים הגיאוגרפיים שלנו ב-2017, רווחיות השיא ותזרים המזומנים החזק, והצטרפותם של משקי בית רבים נוספים למיליוני המשפחות שכבר משתמשות במוצרינו ב-45 מדינות ברחבי העולם, הינם הוכחה להצלחת המודל העסקי שלנו".הוא הוסיף, כי החברה נמצאת בתנופה עסקית וממשיכה ביישום האסטרטגיה שלה. "המבנה הארגוני החזק, יכולות הייצור המשופרות והעובדים המעולים שלנו מספקים תשתית איתנה להמשיך ולהוביל את סודהסטרים לשיאים חדשים. ברמה האישית, כישראלי אני גאה להיות חלק מארגון שלא רק נותן ערך לבעלי המניות, אלא גם מביא בשורה של שלום ואחווה בין יהודים לערבים, ומוביל מישראל את מהפיכת איכות הסביבה בשוק המשקאות העולמי", סיכם בירנבאום.