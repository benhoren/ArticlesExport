גם בזכות המסחר בחוזי ביטקוין: רווחי Plus500 זינקו ל-200 מיליון דולר
ההכנסות צמחו ב-33%, הרווח זינק ב-70% ושווי השוק כמעט שילש עצמו ל-1.7 מיליארד דולר
חברת Plus500 הישראלית הציגה היום תוצאות חזקות ל-2017. בשורה העליונה הציגה החברה צמיחה של 33% בהכנסות, לרמה של כ-437 מיליון דולר, לעומת 327.9 מיליון דולר בשנת 2016. הגידול בהכנסות נובע מגידול ניכר בהיקף הלקוחות החדשים והלקוחות הפעילים. פלוס500 מפעילה פלטפורמת מסחר מקוון בחוזי הפרש (CFD) על מדדי מניות מובילים בעולם, מטבעות (ובאחרונה גם על המטבע הדיגיטלי ביטקוין) וסחורות, וכן על מניות בולטות, והיא גובה עמלה על ההפרש בין מחיר הקנייה למחיר המכירה.בשורה התחתונה הציגה החברה רווח נקי של כ-200 מיליון דולר, צמיחה של 70% בהשוואה ל-2016. תזרים המזומנים מפעילות הסתכם בכ-278 מיליון דולר, עלייה של 82% לעומת 2016. הרווח כולו, אגב, יחולק כדיבידנד.מניית פלוס500, הנסחרת בבורסה של לונדון, הגיבה לדיווח בעלייה של 6% לשיא חדש, והשלימה קפיצה של 185% בשנה האחרונה (38% מתחילת 2018). שווי החברה הגיע לכ-1.7 מיליארד דולר.האנליסטים המסקרים את החברה, המנוהלת על-ידי אסף אלימלך, העריכו בממוצע שהיא תציג השנה הכנסות של 385 מיליון דולר ו-EBITDA של 220 מיליון דולר ב-2017, כך שהתוצאות היו גבוהות בהרבה לעומת הצפי. מספר הלקוחות הפעילים של החברה הוכפל אשתקד ועמד על כ-317 אלף, בין היתר עקב הצטרפותם של כ-247 אלף לקוחות חדשים, קפיצה של 136% לעומת 2016.מנגד, ההכנסה הממוצעת מלקוח (ARPU) הצטמקה בכ-35% לרמה של 1,379 דולר, לצד ירידה חדה של 60% בעלות הממוצעת של גיוס לקוח חדש (AUAC) לרמה של 474 דולר בשנת 2017, בזכות שיפור באסטרטגיית השיווק, וכן בשל הפופולריות של חוזי הפרשים במטבעות וירטואליים שפלוס500 החלה לשווק במהלך השנה שעברה (באתר החברה ניתן לסחור בחוזים על ביטקוין, ביטקוין קאש, את'ר, ריפל, IOTA ולייטקוין).קיראו עוד ב"גלובס"ברבעון הרביעי נרשמה צמיחה של 44% בהכנסות לעומת הרבעון המקביל. המנכ"ל אלימלך ציין היום כי "החברה ממשיכה לשים דגש על ההיבט הרגולטורי המתפתח בכל העת".מאז הנפקתה ביולי 2013 רשמה מניית החברה תשואה של קרוב ל-900%. מייסדי החברה - גל הבר, אלעד בן יצחק, אלון גונן, עומר אלעזרי ושלומי ויצמן - מחזיקים כיום ב-22% ממניותיה, לאחר שכבר צברו מאות מיליוני דולרים באמצעות מימוש מניות ודיבידנדים שקיבלו.