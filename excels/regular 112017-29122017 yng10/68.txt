אפשר לומר בביטחון: תסריט שבו נתניהו יצליח להיחלץ מכתב אישום פלילי, הוא תסריט כמעט דמיוני
כשקוראים את סיכום החקירה של המשטרה, קשה להתעלם מכך שכמות ועוצמת הראיות לשחיתות לכאורה חמורה נגד ראש הממשלה, הן רבות ומגוונות. כה רבות וכה מגוונות עד שאפילו אם היועץ-המשפטי לממשלה ילך לקראתו של נתניהו ויעניק פרשנות מקילה לראיות שנאספו, נתניהו צפוי לעמוד למשפט פלילי. אין תסריט סביר אחר
ראש-הממשלה בנימין נתניהו צודק באומרו, כי "במשטר דמוקרטי אין מעמד ל'המלצות' של המשטרה". תפקיד המשטרה לחקור ולאסוף ראיות, ואילו התפקיד לומר ולהחליט מהי המשמעות המשפטית של חומרי החקירה, ואם ניתן וצריך לנקוט הליכים פליליים על-סמך הראיות שנאספו, שמור לפרקליטות. אמנם את סיכומי החקירה של נבחר ציבור, ודאי של ראש-ממשלה, אסור להסתיר וחשוב לפרסם מסיבות רבות, אבל חלילה לנו מלערבב בין הסמכויות ובין הרשויות.לכן, חשוב ומעניין, ובדיעבד גם מעציב ומטריד, לדעת מה המשטרה חושבת על פרשות נתניהו שחקרה, אבל הרבה יותר חשוב יהיה לדעת מה חושבים מקבלי ההחלטות - פרקליטת מיסוי וכלכלה, עו"ד ליאת בן-ארי; פרקליט המדינה, שי ניצן, והיועץ-המשפטי לממשלה, אביחי מנדלבליט - על המשמעות המשפטית-פלילית של חומרי החקירה. אפשר להניח גם, שכתב האישום שיוגש בסופו של דבר נגד נתניהו יהיה שונה מאוד ממסמך ההמלצות של המשטרה.ואחרי שאמרנו והבהרנו את הדברים האלה, כחצי יממה אחרי שפרסמה המשטרה את מסקנותיה בתיקים 1000 (קבלת שוחד, מרמה והפרת אמונים במערכת יחסי נתניהו עם מילצ'ן; מרמה והפרת אמונים במערכת יחסיו עם פאקר) ו-2000 (בקשת שוחד ומרמה והפרת אמונים במסגרת יחסים עם נוני מוזס), אפשר לומר בביטחון שתסריט שבו ראש-הממשלה נתניהו יצליח להיחלץ מכתב אישום פלילי, הוא תסריט כמעט דמיוני.אמנם ידענו וכתבנו פעמים רבות ב"גלובס, על כך שהמשטרה תמליץ על העמדתו לדין של נתניהו, ובפרט שתמליץ להעמיד אותו לדין בגין לקיחת שוחד; גם רוב החומרים שנמצאים בהמלצות המשטרה היו מוכרים. ובכל זאת, כשקוראים את סיכום החקירה של המשטרה, קשה להתעלם מכך שכמות ועוצמת הראיות לשחיתות לכאורה חמורה נגד נתניהו, הן רבות ומגוונות. כה רבות וכה מגוונות עד שאפילו אם היועץ-המשפטי לממשלה ילך לקראתו של נתניהו ויעניק פרשנות מקילה לראיות שנאספו, נתניהו צפוי לעמוד למשפט פלילי. אין תסריט סביר אחר.לכן, אם עד היום נתניהו ועורכי-דינו התמקדו בניסיון להביא לסגירת התיק, בתקווה שראש-הממשלה יוכל להיחלץ בשלום מאישום פלילי בתיקים 1000 ו-2000, אז מהיום, הם יוצאים לקרב משפטי אחר - ניסיון להביא לכך שנתניהו לא יועמד לדין בגין שוחד, אלא "רק" בגין עבירות חמורות פחות, כגון מרמה והפרת אמונים.קיראו עוד ב"גלובס"ובכל הזמן הזה, צריך לזכור כי מעבר לפינה עוד מחכות לנתניהו שתי פרשות, שבהן הוא עוד עלול למצוא את עצמו כחשוד בפלילים - "תיק הצוללות" ו"תיק בזק".עבירת השוחד היא התנהגותיתקו ההגנה המרכזי של נתניהו בתיק 1000 הוא שיחסיו עם איש-העסקים, ארנון מילצ'ן, היו יחסים חבריים קרובים, וכי חוק העונשין לא אוסר על קבלת מתנות מחברים. אבל הראיות והעדויות שאספה המשטרה כפי שעולה מסיכום החקירה, מוחקות את קו ההגנה הזה כמעט ללא הותיר זכר.המשטרה ציינה, ולא בלי סיבה, את המספר העגול וה"יפה" כל-כך, "מיליון שקל", כשווי הטובין שקיבל לכאורה נתניהו ממילצ'ן (750 אלף שקל) ומג'יימס פאקר (250 אלף שקל). הסכום ה"יפה" הזה ממחיש לכל הדיוט כי לא מדובר במערכת יחסים מקובלת או נורמלית בין חברים; הסכום הזה מדגים עד כמה קיצוני המקרה, ובאיזה היקף חריג מדובר. אפשר אולי להאמין לאדם שקיבל מאדם אחר שתיים-שלוש קופסאות סיגרים במספר מקרים, שמדובר במתנה. אבל קשה עד בלתי אפשרי לקבל שמוצרי יוקרה וטובות הנאה בשווי של מיליון שקל, הם בבחינת מתנות בין חברים.אחד ממקורביו של נתניהו אמר לנו היום, ד', כי "לטעון שראש-הממשלה קיבל שוחד במיליון שקל באמצעות סיגרים ושמפניות ממילצ'ן, זה כמו להגיד לאדם ששותה כוס מים אחת ביום, במשך 9 שנים, שהוא אחראי להתייבשות הכנרת. המשטרה מתעלמת מכך שהקשר בין מילצ'ן לנתניהו נמשך שנים רבות". אלא שאותו מקורב לנתניהו התעלם מכך שכדי שאדם בודד יביא להתייבשות הכנרת תוך 9 שנים (הזמן שבו הועברו הטובין לנתניהו), עליו לשתות עשר חביות ויותר של מים ביום. ובמילים אחרות, לקבל מיליון שקל בתשע זה עדיין המון כסף, ולא עניין פעוט.באשר לתמורה שנתן לכאורה נתניהו למילצ'ן - בניגוד למה שרבים חושבים, כדי להרשיע עובד ציבור כנתניהו בלקיחת שוחד, אין צורך להוכיח כי הוא נתן תמורה בעבור מה שקיבל. עבירת השוחד היא התנהגותית ולא תוצאתית. לצורך הרשעה בשוחד, מספיק שעובד הציבור ידע שהוא מקבל את ה"מתת" (מכסף ועד סיגרים ושמפניות) בעד (בשל) היותו עובד ציבור, וכי המתת לא היה ניתן לו אם הוא לא היה ממלא את התפקיד הציבורי. אבל כאשר ישנה גם תמורה למתת, מדובר באינדיקציה מאוד משמעותית לכך שמערכת היחסים הייתה של שוחד.בעלי-הון-נתניהו - חולשות הדדיותובמקרה של נתניהו סיכום החקירה מציג ראיות לחמישה מקרים (או אינדיקציות) נפרדים ושונים, שאם יוכח קיומו של אפילו אחד מהם, הדבר יצביע על כך שמדובר בשוחד לכאורה. אם הפרקליטות תשתכנע, שבזכות היחסים המיוחדים עם מילצ'ן, פעל נתניהו לקידום "חוק מילצ'ן", שמאריך מתן פטור ממס לתושב חוזר, דיינו מבחינתה להאשימו בשוחד. אם "חוק מילצן" ירד מהפרק, אך הפרקליטות תקבל שנתניהו סייע למילצ'ן בהסדרת הוויזה שלו לארה"ב, בתמורה לטובין שקיבל, דיינו מבחינת הפרקליטות להאשימו בשוחד.אם "סיפור הוויזה" ירד מהפרק, אך יתברר שנתניהו אכן פעל לקדם את כניסתו של מילצ'ן כבעל מניות לערוץ 2, דיינו להאשים את רה"מ בשוחד. דברים דומים ניתן לומר על הקידום של נתניהו את "מיזם טאטא" המסחרי לטובת מילצ'ן, או על התערבות רה"מ בענייני ערוץ 10. נתניהו אולי יצליח לשכנע שבחלק מחמשת המקרים הללו, המעורבות שלו לא הייתה קשורה ישירות למילצ'ן, אבל סביר שרה"מ לא יוכל לנתק את הקשר הסיבתי בין הדברים בכל חמשת המקרים.בראיון שנתן לפני כמה חודשים ל"עובדה", דיבר פרקליטו של נתניהו, עו"ד יעקב וינרוט, בביקורת מסוימת על אורחות חייהם של ראש-הממשלה ורעייתו, שרה נתניהו, שגם אותה הוא מייצג. כך, למשל, אמר פרקליט הצמרת, ש"ביבי מעריץ ממון כהשקפת עולם. אני מכיר את החולשה לבעלי הון". מדוח סיכום החקירה של המשטרה מתברר, כי לא רק לנתניהו יש חולשה לבעלי הון, גם לבעלי הון יש כנראה חולשה אליו.תיק 2000, שבמסגרתו ממליצה המשטרה להעמיד לדין את נתניהו ואת איל-התקשורת, מו"ל "ידיעות אחרונות", ארנון מוזס, בגין קבלת ומתן שוחד בהתאמה, הוא מורכב ומסובך יותר מבחינה משפטית מתיק 1000. גם השחיתות שעולה ממנו היא לפחות לכאורה בוטה, חמורה, ומעוררת סלידה פחות מזו העולה מתיק 1000. הסיבה לכך היא, שפוליטיקאים בכירים נפגשים כדבר שבשגרה עם אנשי תקשורת בכירים, וגם בגלל שנתניהו ומוזס עסקו לכאורה בעיקר בהליך חקיקה שגם לא יצא לפועל.אבל כשצוללים לראיות ולפרטים העולים מסיכומי המשטרה, אז מערכת היחסים שבין נתניהו למוזס נראית חמורה לא פחות מאשר זו שהתנהלה בין נתניהו למילצ'ן ולפאקר. כך למשל, נתניהו פעל לתווך בין בעלי-הון ששקלו להשקיע ב"ידיעות אחרונות" לבין מוזס בעת שנתניהו שימש כשר התקשורת.ואולי חשוב מכך, נתניהו ממשיך לטעון במרץ כי העובדה שהוביל בסופו של דבר את ההתנגדות לחוק לצמצום השפעתו של "ישראל היום", המתחרה ל"ידיעות אחרונות", מנקה אותו מחשד. אבל גם כאן, נזכיר שוב כי מבחינה משפטית אין חשיבות לשאלה האם הדיל המושחת בין נתניהו למוזס יצא לפועל או לא. מספיק שהשניים התכוונו להוציא אותו לפועל, כדי להרשיע אותם בשוחד.