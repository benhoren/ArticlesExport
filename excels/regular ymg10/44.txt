התיק הכי פשוט: למה צריך להאשים את נתניהו ומוזס בשוחד
שום תיק נגד ראש ממשלה אינו דבר של מה בכך, ובמיוחד לא כאשר החשוד הוא בנימין נתניהו, אבל בעוד תיק 1000 הוא משימה מורכבת בגלל עומס הראיות והפרטים, בתיק 2000 הראיות ברורות - ואין כל סיבה לא להביאו לבית המשפט
בהחלטה זריזה דחה אתמול (ב') בג"ץ עתירה נגד פרסום "המלצות המשטרה" בתיקי החקירה נגד ראש הממשלה, בנימין נתניהו. ראש ההרכב הוותיק, השופט אורי שהם, בעצמו פרקליט צבאי ראשי לשעבר כמו היועץ המשפטי לממשלה אביחי מנדלבליט, הסביר כי המשטרה אינה מוסמכת ממילא לכתוב "המלצות", אלא רק להעביר סיכום חקירה הכולל "ניתוח הראיות הקיימות בתיק". במקרים בעלי עניין לציבור, לאחר אישור היועץ, תפורסם תמצית של סיכום זה.אין ספק שבימים האחרונים עמלו חוקרי המשטרה, היועץ ופרקליט המדינה על ניסוח התמצית הזאת. כל אות נבדקת ונשקלת כאילו עתיד הממשלה תלוי בכך. כיום ברור לכל שהיועץ מנדלבליט יודע בדיוק מה יקרה אם יחליט להורות על הגשת כתב אישום — בכפוף לשימוע — נגד ראש הממשלה.טבילת האש הראשונה היתה בספטמבר, אז החליט היועץ להגיש כתב אישום נגד רעיית ראש הממשלה, שרה נתניהו. מי ששמע את תגובתה על טקסט תמים במדור רכילות יכול לשער כיצד הגיבה הפסי־כו־לו־גית על ההחלטה.במבט לאחור, הרבה דברים נראים ברורים יותר. משפחת נתניהו פירסמה אז תגובה שבה הוסבר כי "שרה נתניהו היא אישה אמיצה וישרה, ומעולם לא נפל פגם כלשהו במעשיה". בהמשך הוזכרה העובדה הבלתי־רלוונטית לכאורה כי "לצד עבודתה כפסיכולוגית חינוכית מומחית המטפלת בילדים מדי שבוע, היא מקדישה זמן רב לסיוע לילדים חולי סרטן, לניצולי שואה ולחיילים בודדים". עכשיו הכל ברור.טיוטת האישום המצויה בשלבי שימוע מייחסת לשרה נתניהו קבלת דבר במרמה, ומרמה והפרת אמונים, בגין הזמנת ארוחות למעון ראש הממשלה בסך 359 אלף שקל במשך כשלוש שנים, תוך עקיפת הנהלים. משפחת נתניהו גילגלה את האחריות לפתחו של אב הבית לשעבר מני נפתלי, שכונה בתגובה לעיתונות "עד מדינה עבריין ושקרן סדרתי".טיפול מפנק מהסוג הזה צפוי גם לעדי מדינה אחרים. הטקטיקה של הכפשת עדי מדינה נדושה אך אפקטיבית. בתיקים שבהם נקשרת משפחת נתניהו, אם יגיעו למשפט, יש למומחי הספין עם מה לעבוד.ידו של היועץ המשפטי לממשלה היתה רחבה בהצעת עסקות עדי מדינה. נפתלי היה הראשון. בפרשת שיחות מוזס־נתניהו זכה במעמד הזה ראש הסגל ואיש אמונו של נתניהו בעבר, ארי הרו. בפרשת הצוללות אמור מיקי גנור, נציגה של היצרנית הגרמנית, לספק את הסחורה. היו הצעות נוספות לדמויות מפתח בשלל הפרשות הנחקרות. ויש גם מי שלא מוגדרים עדי מדינה מפני שלא נחשדו בדבר, אבל עשויים לקבל טיפול דומה.המשפטנים ישחקו בראיות שוב ושובקרבות הרחוב האלה עוד רחוקים. מרגע שיועברו תיקי החקירה ליועץ צפוי תהליך עבודה שיימשך חודשים במקרה הטוב. צוותים של פרקליטים יקראו את חומרי החקירה, יכתבו חוות דעת וינתחו את הראיות. תזות של אחריות פלילית יפותחו על גבי עשרות עמודים, ומולן יגולגלו תיאוריות הגנה אפשריות. משפטני הפרקליטות ישחקו בפאזל הראיות שוב ושוב. לעתים יצטייר לנגד עיניהם מקטע של תמונה ראייתית שלא ציפו לו כלל קדם לכן, ואז תידרש השלמת חקירה.סיכום החקירה של המשטרה הוא אפוא תחילת הדרך, ולא סופה. שום תיק נגד ראש ממשלה אינו תיק פשוט. במיוחד לא כאשר החשוד הוא נתניהו, שמרחיק עצמו בשיטתיות מכל ידיעה על מעשיהם של הסובבים אותו. שמפניה? לא הוא הזמין. סיגרים? הוא לא סופר. צוללות? הוא לא שואל את קרוב המשפחה, עו"ד דוד שמרון, את מי הוא מייצג. לכן, צירוף הראיות בתיקים שבהם נקשר שמו של נתניהו הוא מלאכה לא פשוטה בגלל עומס הראיות והפרטים.חוץ מתיק 2000. תיק השיחות בין נתניהו לארנון (נוני) מוזס בנוי על שיחות מוקלטות. מצד אחד מו"ל "ידיעות אחרונות", החשוד בכך שהציע לנתניהו שוחד בדמות סיקור אוהד בתמורה להחלשת החינמון היריב "ישראל היום". מנגד נתניהו, החשוד שבחן דרכים לסייע למוזס, אך בסופו של דבר נסוג.בניכוי הדיון בהשלכותיו על אמון הציבור בעיתונות, בפוליטיקאים ובבית המחוקקים, תיק 2000 הוא תיק שוחד פשוט. לכן, אם לא התגלו בחקירה ראיות מפריכות הרות גורל שאינן ידועות לציבור, ראוי להביא את התיק הזה לבית המשפט.