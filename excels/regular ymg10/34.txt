ביקור השגרירה בזכרון יעקב
וגם: לב מגייסת לגיבורות היופי, דיין מצהיר, אשת השיווק של ינואר ומנכ"ל חדש באפסילון. רכילות עסקית
שגרירת צרפת בישראל, הלן לה גל, הביאה ניחוח צרפתי משהו, בעת ביקורה במסעדה שבמלון אלמא בזכרון יעקב. זאת, במסגרת פרויקט הקולינריה השנתי שעורכת שגרירות צרפת בישראל. את פניה קיבלו מנכ"ל המלון, שמעון קיפניס, והשף הצרפתי בעל כוכב מישלן, ז'וליין רושטו. הם ערכו לגל סיור במלון, והביאו לידיעתה שהמבנה זכה בפרס ישראל. הקונגרס הישראלי הראשון ליהדות ודמוקרטיה, יוזמה של אנשי העסקים חיים טייב ויוסף זרז'בסקי, בשיתוף המכון למשפט יהודי ודמוקרטי באוניברסיטת בר אילן בראשות פרופ׳ שחר ליפשיץ, נפתח בירושלים. בנוכחים: הסנאטור הדמוקרטי ג'וזף ליברמן, שחתם על מגילת העצמאות המחודשת, המשנה לנשיאת העליון לשעבר השופט אליקים רובינשטיין, שופטת העליון לשעבר דליה דורנר, יו"ר הסוכנות היהודית נתן שרנסקי, הרב ישראל מאיר לאו, ראש העדה הדרוזית השייח מופק טאריף, אשת העסקים והפילנתרופית יהודית יובל רקאנטי ופרופ' אהרון ברק. אל"מ במילואים רונית לב חגגה 52 שנות הולדת. את החגיגה היא בחרה לסמן במוטו: "נשים למען נשים", כחלק מפעילותה, מאז שחרורה מצה"ל, למען ניצולי שואה. וכך, כ-200 המוזמנות לחגיגה התבקשו שלא להביא מתנה, אלא לתרום למיזם "גיבורות היופי", שיזמה: תחרות מלכות היופי של ניצולות שואה, שתתקיים בשבוע בו יחול יום השואה. בחוגגות ותורמות: תא"ל במיל' יהודית גרסרו, מנהלת משאבי אנוש באל על, תא"ל במיל' דבורה חסיד, מנהלת במכבי שירותי בריאות, סא"ל במיל' עירית גונדרס, מקימת עמותת "אור למשפחות", נשות עסקים, עורכות דין ונשות חינוך. ראש עיריית נצרת עילית רונן פלוט העניק אזרחות כבוד לאלוף (מיל') עוזי דיין, יו"ר מפעל הפיס, כהוקרה על פועלו לקידום החינוך בעיר. "מפעל הפיס עוזר למי שעוזר לעצמו", שיחרר דיין משפט מחוזי, וציין, שמשנת 2,000 העביר מפעל הפיס לנצרת עילית תקציבים בסכום של כ–141 מיליון שקלים. חנות חדשה של teka הושקה בבאר שבע במעמד אדריכלים ומעצבים דרומיים. ברגע הנכון שלפו השף גיא רוזן וצוותו פינוקים חמים מתנורי ההדגמה שבאולם. נראו טועמים ומתלהבים: אסי ארביב, מנכ"ל קלינטון סחר יבואנית המותג, וליאור לביא, מנהל אולם התצוגה. ועדת השיווק של איגוד השיווק הישראלי בחרה בשירי בירמן כהן, מנהלת השיווק של חטיבת מזון טרי של קבוצת שטראוס, לאשת השיווק של ינואר 2018, בזכות מהלך "אחלה שינוי", שיצר מהפך בקטגוריית הסלטים הארוזים, לאחר שזו חוותה משבר וירידה תלולה במכירות. בזכות המהלך, כתוב בנימוקי הבחירה, חזר המותג, לראשונה מאז שנת 2002, להוביל את הקטגוריה, והוסיפו: "אנשי השיווק של החטיבה בהובלת בירמן כהן, הפכו את הבעיה להזדמנות". מזל טוב מגיע לגיל קורן (38), על מינויו לתפקיד מנכ"ל קרנות הנאמנות של בית ההשקעות אפסילון, המנהל כ-2.7 מיליארד שקלים, בעל היקף נכסים של כ-7 מיליארד שקלים, ונמצא בבעלות חברת דסק"ש ושמואל פרנקל. קורן, ששימש כסמנכ"ל שיווק בחברת הקרנות של אפסילון, יחליף את ג'רי קוטישטנו, שהודיע על התפטרותו. פרנקל, מנכ"ל בית ההשקעות, בירך להצלחה.