בישראל, גם שופטים צריכים מאכערים
"לפני כל מכרז שולחים שליחים", מסביר מועמד בכיר את מה שנהפך כבר לשגרה
באחת העדויות שגבו חוקרי להב 433 בפרשת ישראל ביתנו סיפר מעורב בפרשה, כבדרך אגב, כי יו"ר סיעת ישראל ביתנו, אביגדור ליברמן, הוא ש"מינה" ב-2010 את עו"ד יהודה וינשטיין לתפקיד היועץ המשפטי לממשלה, לכאורה, במטרה שיסגור את תיקי חקירת השחיתות שנוהלו נגדו.  וינשטיין נמנה אף הוא על חוג ידידיו של היועץ אלי קמיר - מי שנעצר אמש בחשד כי תיווך בין מקורבי ראש הממשלה לבין מי שביקשה להיכנס בנעלי וינשטיין, השופטת בדימוס הילה גרסטל.  אבל דברי העד בפרשת ישראל ביתנו נאמרו כלאחר יד, ללא כל ביסוס, כאילו היו פרט טריוויה או רכילות שולית. הם לא גררו התייחסות מיוחדת מצד חוקרי המשטרה, ולא ליברמן או וינשטיין - נחשדו או חשודים בדבר.הסיבה שאיש מבין הנוכחים בחדר החקירות לא נפל מהכיסא למשמע הדברים נעוצה בכך שזאת לא הפעם הראשונה שהם נאמרו. נכונה או לא, תיאוריית הקונספירציה הזאת ידועה בקרב חוגים נרחבים, וגם אם לא היתה מוכרת, די היה במשאל רחוב קצר כדי להשתכנע שלדעת הציבור הרחב הדברים "עושים שכל". ולמה שלא יעשו?אם מבקר המדינה, יוסף שפירא, נדרש להתארח בביתם של בני הזוג נתניהו, בתיווכו של עו"ד דוד שמרון, במסגרת המרוץ שניהל לתפקיד – מדוע שהדרך אל לשכת היועץ המשפטי לממשלה לא תהיה זהה?מביך ככל שזה יהיה, בישראל שוררת הבנה כי מינויי בכירים נסגרים מראש בחדרי חדרים, מתווכים באמצעות מאכערים, ולעתים כרוכים גם בהתחייבות לנדוניה. הרי מה שווה מבקר או יועמ"ש אם לא שולטים בו?כולם מבינים שצריך למנות פקידים או רגולטורים שאתם אפשר "לגנוב סוסים", כולם מבינים שהמשמעות היא ציות במקרים ספציפיים, כולם יודעים שעל מנת לוודא זאת מראש יש צורך במתווכים אמינים על שני הצדדים. ברגע שהמנגנון הזה מושרש בתודעת השלטון ואז מיושם בדינמיקה של המינויים הבכירים – אז איש לא מעלה בדעתו לדווח על כך, אפילו לא שופטים "מזועזעים". הרי זה חלק מכללי המשחק. "לפני כל מכרז שולחים שליחים", הסביר אתמול מועמד בכיר שכזה את ה-COMMON KNOWLEDGE. "שואלים אם אתה ימין או שמאל. מגששים לגבי סוגיות מהותיות. מיהם השליחים? לפעמים אלה עיתונאים, לפעמים מקורבים למי שממנה ולפעמים חברים".הזעזוע הציבורי מן העובדה שמנגנון המאכערים חדר לכאורה לשורות מערכת המשפט או התביעה – תמוה בגלל סיבה נוספת. הרי זר לא יבין על מה ולמה רוחשת המערכת הציבורית בישראל, כשהממשלה מקדמת במוצהר שורת חוקים ותקנות שיקלו על קליטת מקורבים בשדרה הניהולית של המשק ובה בעת יחלישו את מעמדם של שומרי הסף.אם שרי הממשלה פועלים במוצהר לפירור ועדות האיתור, ובה בעת שרת המשפטים, איילת שקד, רוצה שהם ימנו למשרדיהם יועצים משפטיים לפי טעמם, ואז ימנו לחברות הממשלתיות יו"רים מחוץ לנבחרת הדירקטורים – אז על מה הפליאה?מרגע שלזכייה מוצמד תג מחיר, במקום בחינה שוויונית של כישורים, ברור מאליו שהמועמדים הפוטנציאלים יצטיידו בגששים שיפענחו מה עליהם לעשות כדי לקלוע לטעמו של השר הממנה או של אשת ראש הממשלה.   