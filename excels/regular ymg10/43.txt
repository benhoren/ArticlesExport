למרות הכל, זה תיק שוחד פשוט
היועץ המשפטי לממשלה מתחיל עתה תהליך עבודה שיימשך חודשים לכל הפחות ? אבל מבין שני התיקים נגד נתניהו, ההחלטה של מנדלבליט בתיק 2000 אמורה להיות הקלה יותר: אם מתעלמים מההשלכות על אמון הציבור בתקשורת ובפוליטיקאים, זהו תיק שוחד פשוט
"יש תשתית ראייתית להגשת כתב אישום", הודיעה הערב (ג') המשטרה לראש הממשלה לאחר דיוני ניסוח ממושכים עם היועץ המשפטי לממשלה והפרקליטות. המשטרה סבורה שהתשתית קיימת בשני התיקים שבהם חשוד בנימין נתניהו — תיק ה"מתנות" (תיק 1000) ותיק השיחות עם ארנון (נוני) מוזס, מו"ל "ידיעות אחרונות" (תיק 2000).ההמלצות מפתיעות בחומרתן. בשני התיקים מסכימים החוקרים כי התשתית הראייתית מצביעה על חשד לעבירת שוחד, העבירה החמורה ביותר בתחום השחיתות הציבורית. לפי המלצות המשטרה יש תשתית ל"מערכת יחסים שוחדית" בין נתניהו למוזס. לפי המשטרה, נמצאה תשתית שלפיה מוזס ביקש מנתניהו לקדם את האינטרס הכלכלי של "ידיעות אחרונות", ואילו נתניהו  ציפה לסיקור חיובי.בתיק המתנות נמצא כי נתניהו קיבל טובות הנאה במסגרת תפקידו, והמשטרה סבורה כי יש תשתית להעמיד לדין בתיק זה גם את איש העסקים ארנון מילצ'ן, נותן המתנות העיקרי.נוכח חומרת החשדות, יש להודעת המשטרה, שבאה לאחר חקירה שזכתה לליווי צמוד של הפרקליטות והיועץ, משקל במישור הפוליטי. בסיום החקירה ראש הממשלה הוא עדיין בגדר חשוד בלבד. נתניהו עשה מאמצים עילאיים בשנה האחרונה לקבע את התפישה שלפיה חשדות וגם תשתית ראייתית שתמצא המשטרה אינן עילה להתפטרותו. עתידו של נתניהו תלוי עתה קודם כל בחבריו לקואליציה. מבחינה משפטית אין לסיכום החקירה — "ההמלצות"  — כל משמעות.רגע המבחן של היועץלא היה יועץ משפטי לממשלה בשנים האחרונות שלא עמד בפני החלטה להעמיד לדין ראש ממשלה. עכשיו מקבל גם ד"ר אביחי מנדלבליט את ההזדמנות להתמודד עם תפוח האדמה הלוהט ביותר של הקדנציה שלו. רגע המבחן שלו.זה ייקח זמן. בעתירה לבג"ץ שהוגשה נגד היועץ מני מזוז על החלטתו לסגור את תיק האי היווני, שבו נחשדו ראש הממשלה אריאל שרון ובנו גלעד בקבלת שוחד מדוד אפל, קבע בג"ץ כי אמת המידה אם להגיש כתב אישום תהיה תמיד "סיכוי סביר להרשעה", בין אם מדובר בראש ממשלה או שר ובין אם באדם מן היישוב. עם זאת, בג"ץ קבע אז כי הבדיקה בעניינו של ראש ממשלה, להבדיל מהסיכוי להרשעה, צריכה להיות זהירה יותר בגלל ההשלכות הרחבות של החלטה להעמידו לדין. במלים אחרות, הסטנדרט המחמיר מאפשר לפרקליטות וליועץ לנבור בראיות חודשים רבים עד שתתקבל הכרעה אם להעמיד את ראש הממשלה לדין או לא.חקירותיו של נתניהו מלוות על ידי פרקליטת מחוז תל אביב (מיסוי וכלכלה) עו"ד ליאת בן ארי ובכירי הפרקליטות באופן צמוד. היועץ מנדלבליט ליווה אותן בעצמו באופן הדוק, שכן חקירות של ראש הממשלה מחייבות את אישורו. צמרת הפרקליטות בקיאה בכל פרט. הסיכום שפירסמה המשטרה אינו מיועד ליועץ. סיכום ממצאי החקירה הוא בשבילנו, הציבור. עוד ב–2003 קבע היועץ המשפטי לממשלה דאז אליקים רובינשטיין שהמשטרה רשאית לפרסם תמצית של סיכום החקירה בפרשות שיש בהן עניין לציבור. ולציבור יש עניין רב בתיקי נתניהו. ראשית כל, כי זה ראש הממשלה. שנית, כי מהיום הראשון הבטיח נתניהו מעל כל במה ובכל תגובה ש"לא יהיה כלום כי היה כלום". לפחות לדעת חוקרי המשטרה, דווקא יש.מה מצפה למנדלבליטמנדלבליט יודע בדיוק מה מצפה לו קרה אם יחליט להורות על הגשת כתב אישום — בכפוף לשימוע כמובן — נגד ראש הממשלה. טבילת האש הראשונה היתה בספטמבר, אז החליט היועץ להגיש כתב אישום נגד רעיית ראש הממשלה, שרה נתניהו. מי ששמע את תגובתה על טקסט תמים במדור רכילות יכול לשער כיצד הגיבה הפסי־כו־לו־גית על ההחלטה.טיוטת האישום המצויה בשלבי שימוע מייחסת לשרה נתניהו קבלת דבר במרמה, ומרמה והפרת אמונים, בגין הזמנת ארוחות למעון ראש הממשלה בסך 359 אלף שקל במשך כשלוש שנים, תוך עקיפת הנהלים. משפחת נתניהו גילגלה את האחריות לפתחו של אב הבית לשעבר מני נפתלי, שכונה בתגובה לעיתונות "עד מדינה עבריין ושקרן סדרתי".טיפול מפנק מהסוג הזה צפוי גם לעדי מדינה אחרים. הטקטיקה של הכפשת עדי מדינה נדושה אך אפקטיבית. בתיקים שבהם נקשרת משפחת נתניהו, אם יגיעו למשפט, יש למומחי הספין עם מה לעבוד. ידו של היועץ המשפטי לממשלה היתה רחבה בהצעת עסקות עדי מדינה. נפתלי היה הראשון. בפרשת שיחות מוזס־נתניהו זכה במעמד הזה ארי הרו. בפרשת הצוללות אמור מיקי גנור לספק את הסחורה. היו הצעות נוספות לדמויות מפתח בשלל הפרשות הנחקרות. ויש גם מי שלא מוגדרים עדי מדינה מפני שלא נחשדו בדבר, אבל עשויים לקבל טיפול דומה של רצח אופי.המשפטנים ישחקו בראיות שוב ושובקרבות הרחוב האלה עוד רחוקים. עם העברת תיקי החקירה ליועץ, צפוי תהליך עבודה שיימשך חודשים במקרה הטוב. צוותים של פרקליטים יקראו את חומרי החקירה, יכתבו חוות דעת וינתחו ראיות. תזות של אחריות פלילית יפותחו על גבי עשרות עמודים, ומולן יגולגלו תיאוריות הגנה אפשריות. משפטני הפרקליטות ישחקו בפאזל הראיות שוב ושוב. לעתים יצטייר לנגד עיניהם מקטע של תמונה ראייתית שלא ציפו לו כלל קדם לכן, ואז תידרש השלמת חקירה.סיכום החקירה של המשטרה הוא אפוא תחילת הדרך, ולא סופה. שום תיק נגד ראש ממשלה אינו תיק פשוט. במיוחד לא כאשר החשוד הוא נתניהו, שמרחיק עצמו בשיטתיות מכל ידיעה על מעשיהם של הסובבים אותו. שמפניה? לא הוא הזמין. סיגרים? הוא לא סופר. צוללות? הוא לא שואל את קרוב המשפחה, עו"ד דוד שמרון, את מי הוא מייצג. לכן, צירוף הראיות בתיקים הוא מלאכה לא פשוטה, בשל עומס הראיות והפרטים.חוץ מתיק 2000, הבנוי על שיחות מוקלטות. מצד אחד מו"ל "ידיעות אחרונות", החשוד בכך שהציע לנתניהו שוחד בדמות סיקור אוהד בתמורה להחלשת החינמון היריב "ישראל היום". מנגד נתניהו, החשוד שבחן דרכים לסייע למוזס, אך בסופו של דבר נסוג.בניכוי הדיון בהשלכותיו על אמון הציבור בעיתונות, בפוליטיקאים ובבית המחוקקים, תיק 2000 הוא תיק שוחד פשוט. לכן, אם לא התגלו בחקירה ראיות מפריכות הרות גורל שאינן ידועות לציבור, ראוי להביא את התיק הזה לבית המשפט.עורכות הדין נוית נגב ואיריס ניב־סבאג, המייצגות את מוזס, מסרו: "למוזס עומדות טענות משפטיות חזקות, ואנו מאמינים שלאחר בחינה נוספת של הממצאים בפרקליטו, התיק נגדו ייסגר, ויתברר כי הוא לא עבר עבירה פלילית. יחסים בין תקשורת לאנשי ציבורהם אבן יסוד במדינה דמוקרטית. ניסיון לצבוע מערכת יחסים כזאת, מורכבת ומסובכת ככל שתהיה, בצבעים פליליים — הוא בעייתי ומסוכן".