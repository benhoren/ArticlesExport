האובססיה של נתניהו לתקשורת חיובית עוד תפיל אותו
אם מחפשים מפת צופן לחלק גדול מהחלטות נתניהו לאורך השנים, ה"תקשורת" תהיה המכנה המשותף
הצרחות של שרה נתניהו - כפי שתועדו בהקלטה עקב ידיעת רכילות קטנה - הן פתאום סמליות. בקרב הזוג נתניהו אין דבר חשוב יותר מ"התקשורת". הם יילכו רחוק, רחוק מאוד לטובת סיקור חיובי או נגד סיקור שלילי. אם מחפשים "אבן רוזטה" או מפת צופן לחלק גדול מהחלטות נתניהו לאורך השנים, ה"תקשורת" תהיה המכנה המשותף הזה.כעת הדברים ברורים - לדעתה של המשטרה יש תשתית ראייתית להעמיד לדין את ראש ממשלת ישראל בעבירת שוחד.מצמרר בכלל לכתוב את זה. במסיבת עיתונאים שכינס בנימין נתניהו עם הגשת ההמלצות הוא הודה בכל פה כי פיזר את הכנסת אחרי שנתיים של כהונה כי עמדו לסגור לו את עיתון הבית "ישראל היום". הנה התקשורת פעם ראשונה.אחרי הבחירות, לוקח נתניהו לעצמו את תיק התקשורת, ומכניס להסכמים הקואליציונים סעיף חריג ביותר - סיעות הקואלציה אינן יכולות להתנגד למהלכים שהוא יוזם בתחום התקשורת. כשר תקשורת הוא ממעט להתעסק בתחום הטלקום ואת כל הפגישות שלו כשר מקדיש לתחום השידורים. בקדנציה שלו, אחראי נתניהו לטרלול אחד גדול - ניסיון נואש למנוע מהתאגיד לעלות לאוויר. נתניהו מפחד שאת רשות השידור המסורסת יחליף גוף תקשורת עם שיניים, והוא יוצא למלחמה חסרת כל היגיון נגד התאגיד.והנה מתפרסמות המלצות המשטרה בפרשות 1000 ו-2000 ושוב התקשורת היא שחקן מרכזי. על תיק 1000 כתבה המשטרה: "על פי החשד, פעל ראש הממשלה בניגוד לחוק כאשר עסק במסגרת תפקידו בענייני ערוץ 10 על אף שהיה מודע לכך כי מילצ'ן חברו הוא בעל מניות בערוץ". באותו תיק הוא ניסה גם להשחיל פנימה את ידידו מילצ'ן לערוץ 2 (קשת-רשת). בתיק 2000 הדברים עוד יותר ברורים - נתניהו ניסה לקבל סיקור אוהד ב"ידיעות אחרונות", עיתון שנוהג לתקוף אותו.נשאר רק עוד עניין אחד לברר - תיק בזק, המכונה גם בפי התקשורת תיק 4000 (על אף שנתניהו לא נחקר בו לפי שעה). מדוע נתניהו כשר תקשורת פעל להעניק רגולציה מקלה לבזק? כי שאול אלוביץ' חבר שלו? אולי גם, אבל הרבה יותר סביר כי נתניהו עשה זאת כדי לקבל סיקור אוהד בוואלה. לנתניהו אין חברים - רק מפת אינטרסים דינמית.אם מחפשים עיקרון מסדר, בקצה של (כמעט) כל פרשת שחיתות ניצב הרצון העז של נתניהו לקבל סיקור אוהד בתקשורת בכל מחיר. האובססיה הזו עשויה להוביל לסוף דרכו הציבורית.