הנחת הסלב של מיקי ברקוביץ'
וגם: נשים מגייסות הון, רימונים מכריזים Wellness, סובארו מאתגרת, מיקרוסופט מגייסת, עזריאלי וחכים נלחמים. רכילות עסקית
שחקן הכדורסל לשעבר מיקי ברקוביץ, שמתארגן למעבר לבית חדש, נחת בחנות עמינח בהרצליה, ורכש מיטה זוגית מתכווננת עם שלטים. רונן אברהמי, מנהל החנות, מסר כי עלות המערכת כ-18,000 שקלים, ועוד מסר, שברקוביץ', כצפוי, קיבל הנחת סלב רצינית. כמה רציני? לא ברור. בכירי רשת מלונות רימונים השיקו קונספט חדש למלונות הרשת תחת השם: רימונים Wellness (בעברית - בריאות), בהשקעה כוללת של כ-2.5 מיליון שקל, שכוללת מיתוג מחדש, הטמעת הקונספט בכל המלונות, בניית תכנים והשקה פרסומית רחבה. מנכ"ל הרשת אסף שלו, סמנכ"לית השיווק מאיה שלו, מנהלת תחום ה-Wellness דגנית בלחסן, ומנהלת הפרסום יפעת שגיא, הצפינו עד מלון רות רימונים צפת, שם החלו חגיגות ההשקה. האירועים כללו בין היתר בראנצ' גלילי והרצאה של אייל ריס, מנכ"ל מרכז הקבלה בצפת, שדיבר על ה-Wellness על פי חכמת הקבלה. משם המשיכו המנהלים והמוזמנים לרימונים גלי כנרת, והשתתפו בסדנת "שינה שלווה זה לא חלום". בכירים מתעשיית הסטארטאפים וההון-סיכון בישראל הגיעו לאירוע השקת התכנית העולמית Microsoft for Startups, במסגרתה תשקיע מיקרוסופט כ-500 מיליון דולרים בשנתיים הקרובות בקשר עם קהילת הסטארטאפים. באותה נשימה ואירוע נפרדו המוזמנים ממנכ"ל Microsoft for Startups היוצא, צחי וייספלד, שסיפר על חלקו בחיזוק הקשר שבין מיקרוסופט לאקו-סיסטם המקומי. בנוכחים: אראל מרגלית, מנהל התוכנית נבות וולק, יוג'ין קנדל, דורון לצר. ה-WFF ( או בשמו המלא Woman Founders Forum) ו-EY ישראל קיימו את אירוע Her JOURNEY המסורתי. כ-200 נשים יזמיות מתעשיית ההיי-טק, משקיעות ומנהלות מהתעשייה הגיעו לאירוע, שהובילו מירי זילמן-זיו, שותפת היי-טק ב-EY ישראל, מרב וינריב, מנהלת בקוואלקום ונצ'רס ישראל, וסיון שמרי דהן, שותפה בקרן הצמיחה Qumra Capital. באירוע הוכרזה פתיחת ההרשמה למחזור הרביעי של תכנית ההאצה של פורום היזמות WFF, המיועדת לחברות סטארט-אפ שבראשן עומדות נשים. בין היתר מסייעת התוכנית בגיוס הון למיזמי הנשים. עד כה גייסו משתתפות התכנית יותר מ-45 מיליון דולרים מקרנות הון סיכון.  המערך האונקולוגי באיכילוב לרפואה אונקולוגית מותאמת אישית לחולים עבר למשכן חדש. בטקס חנוכת המערך החדש נכחו, בין היתר, סגן שר הבריאות הרב יעקב ליצמן, ראש עיריית תל אביב-יפו רון חולדאי, מנהל איכילוב פרופ׳ רוני גמזו, מנהל המערך פרופ' עידו וולף, התורמים למשכן החדש סמי וטובה סגול, ומריוס נכט ואמו אנטה נכט. עוד נכחו: אלפרד אקירוב, מוריס קאהן, יוסי בכר, דן פרופר, וחתן פרס ישראל פרופ' זליג אשחר. לי רום אוקנין, מנהלת מותג סובארו בקבוצת סמל"ת הובילה מסע נהיגה נשי של 30 נשים, שחוללו שינוי, כל אחת בתחומה. בין הנשים, שאיתגרו את ההגה במסע הנהיגה המאתגר בנגב: מהרטה ברוך, סגנית ראש עיריית ת"א, היזמית יאנה דרום, סמנכ"לית רדיו דרום מיכל שם טוב, מנכ"לית איגוד השיווק תלמה בירו, וגם נגה קלינגר, ממובילת מחאות העגלות ונשים נוספות איש העסקים טדי שגיא תרם 100 מחשבים ניידים לסטודנטים שמשתתפים בפעילויות במסגרת חממת ההייטק המוסיקלית שהקים רימון, ובפרויקטים של תרומה לקהילה מול נוער בסיכון ואוכלוסיות בעלות צרכים מיוחדים. בטקס שהתקיים לנתינת המחשבים לקחו חלק, בין היתר, נשיא רימון יהודה עדר, יו"ר הוועד המנהל אודי אנג'ל, המנכ"ל משה סיני, שגיא עצמו, רעייתו לשעבר לימור שגיא והבת המשותפת יולי שגיא, מנכ"ל חברת או אין טרייד ושותפו של שגיא גדי רייכמן, יו"ר אגודת הידידים של רימון אירינה שלמור, מנכ"ל פלייטק מור וייזר, ורעייתו דוברת וייזר, סגנית ראש עיריית רמת השרון, שכחברה באגודת הידידים סייעה בהשגת התרומה. משה סיני, אודי אנג'ל, דוברת וייזר, טדי שגיא. צילום: עופר שובל חברת השילוח והלוגיסטיקה אורין הזמינה כ-900 לקוחות לבוקר נשי, שכלל ארוחת בוקר והקרנה פרטית של הסרט "50 גוונים של שחור". עינת איכנבאום, אחראית שיווק בחברת אוריין, סיפרה כי באירוע נרשם ייצוג של נשים מחברות בתחום היבוא והיצוא וההפצה, וגם שותפות עסקיות מתחום התעופה והספנות. שחרור, ככל הנראה, הוא ערך מבוקש. מנכ"ל עיריית נתניה יוסי בן-חמו ביקר בתערוכת "מוני אקספו" של מרכז השלטון המקומי, ועצר בדרך כדי לשמוע מיו"ר ובעלי הקבוצה יוסי סרודי על חבילת הפתרונות שמציעה הקבוצה לעיר העתיד. גם מנכ"ל חברת ח.י פתרונות חכמים, אמיר שכטרמן, צייד אותו בטיפים על תרומתה של תאורת לד לחיסכון באנרגיה ולבטיחות בדרכים. נציגי חברת סולידרידד העולמית בראשות מנכ"ל ומייסד הארגון, ניקו רוזין, ובכירי הזרוע ההודית של הארגון בראשות ד"ר שטדרו צ'הטופדהיאי, חתמו על הסכמי הבנות עם סטארטאפים ישראלים בתחום האגריטק, שישולבו בפרויקטים של סולידרידד בהודו ובעולם, וכך יסייעו ל-6 מיליון חקלאים בהודו בגידול יבולים חקלאיים. על החתום מצד ישראל: ד"ר צחי פרידמן, נציג סולידרידד בישראל. בני הזוג דנה עזריאלי ודני חכים אירחו ברעננה, עיר מגוריהם, את הסמינר הרביעי לאמנויות לחימה של עמותת "בודו למען השלום" אותה ייסד חכים. 8 אמני לחימה מחו"ל ו-80 מהארץ, בהם חכים עצמו, העבירו שיעורים לכ-300 ילדים. בנוכחים: שגריר טורקיה בישראל כאמל אוקום, נציגים ממצרים, טורקיה וירדן, ואפילו נציג איראן, שלא ויתר על הנוכחות, ועל הלחימה למען השלום. ירון מרקוביץ, המשנה למנכ"ל, וקרן ימיני, מנהלת השיווק מקבוצת סמליין, יבואנית סמסונג, אירחו את אתי אלטמן, ממייסדי עמותת תנו לחיות לחיות, ואת יעל ארקין, מנכ"לית העמותה, להפנינג אימוץ. כל המאמץ, קיבל שואב אבק סמסונגי לשאיבת שיער הכלבים. נציגי קק"ל אוסטרליה (JNF) קיימו את המסורת השנתית של "השבוע הירוק", במהלכו התקבצו בני נוער אוסטרלים לפעילות למען קק"ל, יצרו קשר עם חברי הקהילה, קיבלו הסברים והפנימו את חשיבות הפרויקטים וגיוס המשאבים לקידומם.